---
layout: post
title: Srovnání Scrum certifikátů
categories: [Agilní metodiky]
author: Lukáš Bednařík
author-link: https://lukasbednarik.cz
---

Zatímco zisk některých certifikátů je jen otázka peněz, v jiných případech
je nutné doložit praxi. Na atraktivním trhu Scrum certifikátů
se podmínky, za kterých jsou jednotlivé certifikáty udělovány, každých několik let mění.

<!--more-->

Přes všechna negativa certifikací - a přiznejme si, je to hlavně o penězích - představují
certifikáty hodnotu pro své držitele. Vypovídají o úsilí se vzdělávat
a ochotě do vzdělání investovat svůj čas i peníze.

> Agilní certifikáty jsou k ničemu. Přesto si jeden pořiďte.

## Scrum Alliance

Ken Schwaber založil roku 2002 organizaci [Scrum Alliance](https://www.scrumalliance.org/)
jako první certifikační Scrum autoritu. První programy probíhaly formou dvoudenního
školení a složením testu, u kterého nebylo vyžadované žádné minimální skóre.

V průběhu let s podmínky zpřísnily. Cena dnešních kurzů se pohybuje kolem 30 000 Kč
a závěrečný test lze několikrát opakovat.

Letos (2018) byl změněn systém certifikací. Původní cesta od CSM (Certified Scrum Master)
k CSP (Certified Scrum Professional) byla prodloužena mezistupněm A-CSM (Advanced Certified
Scrum Master). Na druhou stranu k získání CSP již není nutné sbírat tzv. SEU (Scrum Educational Unit) body.

![Certifikace scrum.org](/images/blog/scrum-alliance-certifikace.png)

Cesta k CSP se tak svým způsobem zjednodušila, ale prodražila. Sbírání SEU bodů v
českých podmínkách bylo velmi obtížné. (SEU body se udělovaly například za práci pro Scrum Allianci,
návštěvu konferencí Scrum Alliance, psaní článků a absolvování školení).

Certifikáty Scrum Alliance jsou pravděpodobně nejrozšířenější a také nejznámější.

## scrum.org

Ken Schwaber, zakladatel Scrum Alliance, v roce 2009 organizaci opustil, aby založil
[Scrum.org](https://www.scrum.org/). Na otázku, proč se tomu tak stalo, Ken Schwaber odpovídá:

> [My journey with Scrum] ... has been shaped by two opposing forces: the desire to do the right thing,
> and the desire to make money. I formed Scrum.org to refocus my efforts on doing the right thing.

Získat certifikát od scrum.org lze bez absolvování jakéhokoliv kurzu jen s pomocí samostudia.
Po zaplacení poplatku za zkoušku máte jeden pokus na vyplnění časově omezeného testu.
Testy nižších úrovní jsou spíše teoretické, ve vyšších úrovních přibývají otázky z praxe.

![Certifikace scrum.org](/images/blog/scrum-org-certifications.png)

Ani scrum.org se nevyhnul rozšiřování svého portfolia. Původní zkouška PSM II
byla roku 2016 přejmenována na PSM III a celá vzdělávací cesta se prodloužila
a prodražila. Ačkoliv jsou testy poměrně obtížné a minimální skóre pro úspěšné složení
testu relativně vysoké, můžeme opět argumentovat, že bohatí lidé si mohou koupit tolik pokusů,
kolik chtějí.

Podmínky pro získání PSM jsou:

- základní porozumění Scrumu ze [Scrum Guide](https://www.scrumguides.org/index.html),
- alespoň 85% úspěšnost v 60 minutovém testu.

Podaří-li se vám uspět u PSM, složení dalších certifikátů (PSPO - Professional
Scrum Product Owner, PSD - Professional Scrum Developer), je relativně snadné.
Mnoho lidí na LinkedIn se chlubí tím, že mají certifikáty všechny, což ve skutečnosti
o ničem nevypovídá.

Poplatek za trenérskou licenci po složení všech Scrum Master certifikátů, absolvování trenérského kurzu
a uspění u pohovoru činí pro ČR 2500 USD ročně.

## ICAgile

Organizaci ICAgile založil roku 2009 Alistair Cockburn, Ahmed Sidky a Ash Rofail.
Alistair Cockburn je jedním ze signatářů agilního manifestu a autor metodiky Crystal Clear.

Certifikáty ICAgile jsou rozděleny do třech úrovní:

- Certified ICAgile Professional (stříbrný odznáček),
- ICAgile Expert (zlatý odznáček),
- Master Agilist (modrý odznáček).

![Certifikace ICAgile](/images/blog/icagile-certifications.png)

Prerekvizitou pro všechny certifikáty je absolvování základního kurzu Agile Fundamentals,
kde lektoři mimo jiné vysvětlí, jaký je rozdíl mezi "být Agile" a "dělat Agile".

Cena absolvování jednotlivých (většinou dvou denních) kurzů se pohybuje okolo 30 000 Kč.

## PMI

[PMI](https://www.pmi.org) (Project Management Institute) zahájil svoji činnost v roce 2012.
Ačkoliv je PMI zaměřený na projektový management, jde o velmi uznávanou organizaci
nabízející jeden zajímavý agilní certifikát jdoucí napříč metodikami:
[PMI Agile Certified Practitioner](https://www.pmi.org/certifications/types/agile-acp)

Podmínky pro získání certifikátu

- zkušenost s projektovým managementem během 5 let alespoň 2000 hodin,
- zkušenost s agile projektovým managementem během 2 let alespoň 1500 hodin,
- vzdělávání v rozsahu 21 hodin,
- složení zkoušky,
- zaplacení 495 USD.

Pro udržení certifikátu je opět nutné sbírat body - minimálně 30 PDU
(Professional Development Units) každé 3 roky.

## ...a ti ostatní

Pohrdáte-li jakoukoliv certifikací a firmy se vás přesto na pohovorech na certifikát
ptají, zkuste nějakou levnou variantu. [Scrum Institute](https://www.scrum-institute.org/) nabízí online
složení SMAC (Scrum Master Accredited Certification) zkoušky za 49 USD.
Za 99 USD můžete být dokonce SCAC (Scrum Coach Accredited Certification) kouč.

Kromě základních Scrum certifikací se můžete rozhodnout vydat se cestou jiného
frameworku nebo pokračovat některou ze škálovaných variant Scrumu (Nexus, SAFe, LeSS).
