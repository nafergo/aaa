---
layout: post
title: Co je to Agile?
categories: [Agilní metodiky]
author: Lukáš Bednařík
author-link: https://lukasbednarik.cz
---

## Anotace

Agilní metodiky, buzzword posledních let, je odlehčená skupina metodik používaná k vývoji software.
Agilní metodiky jsou založené na interativním a inkrementálním vývoji a jejich klíčovou součástí je důraz
na komunikaci.
Agilní přístup k práci a organizaci lidí našel v poslední době uplatnění také dalších oblastech lidské činnosti.

> The most important thing to know about Agile methods or processes is that there is no such thing.
> There are only Agile teams. The processes we describe as Agile are environments for a team to learn how to be Agile.
>
> ([Dan Wells](http://www.agile-process.org/))

## Historie

Během 90. let začalo několik lidí nezávisle na sobě kriticky hodnotit, co je pro vývoj softwaru podstatné.
Kent Beck přišel s Extrémním programováním, Jeff Sutherland a Ken Schwaber formalizovali nový framework nazvaný
Scrum a Alistair Cockburn pracoval na sérii metodik zvané Crystal Clear.

Techniky užívané Agilními metodikami existovaly už dříve, ale pojem Agile se poprvé objevil až v únoru 2001.
Kent Beck, Jeff Sutherland, Ken Schwaber, Alistair Cockburn a dalších třináct respektovaných odborníků se
sešlo v lyžařském středisku Snowbird v Utahu, aby diskutovali o odlehčených metodikách vývoje.
Výsledkem setkání byl Manifest Agilního vývoje softwaru.

## Agilní manifest

Agilní manifest si uvědomuje, že tým pracující společně je důležitější než proces. Nový proces může zvýšit
produktivitu týmu o několik procent. Umožníme-li týmu pracovat efektivně jako sebedisciplinované a
samoorganizující se jednotce, můžeme zvýšit produktivitu násobně.
Jeff Sutherland (Sutherland and Sutherland 2014) uvádí, že rozdíl v produktivitě vývojářů se liší desetkrát,
zatímco rozdíl v produktivitě týmů je až 4000krát. Týmy pracující na zlomku svého potenciálu tedy nejsou výjimkou.

Druhou změnou prosazovanou Agilním manifestem je přístup k zákazníkovi.
Ve chvíli, kdy tým nestíhá slíbený termín, je tradiční
přístup nechat vývojáře rozhodnout, co bude fungovat a co se „ošidí“. Příkaz nadřízeného „všechno musí fungovat“
je ve skutečnosti při nedostatku času ekvivalentní příkazu „nic nemusí fungovat“. Naopak v Agilním vývoji necháme
o budoucnosti projektu rozhodnout zákazníka. Protože je zákazník člen týmu, může dělat drobné korekce kdykoli během vývoje.
V mnoha případech může být také levnější rozběhnout vývoj s flexibilními požadavky než zajistit,
aby se požadavky nikdy nezměnily.

### Manifest Agilního vývoje software

> Objevujeme lepší způsoby vývoje software tím, že jej tvoříme a pomáháme při jeho tvorbě ostatním.
> Při této práci jsme dospěli k těmto hodnotám:
>
> - jednotlivci a interakce před procesy a nástroji,
> - fungující software před vyčerpávající dokumentací,
> - spolupráce se zákazníkem před vyjednáváním o smlouvě,
> - reagování na změny před dodržováním plánu.
>
> Jakkoliv jsou body napravo hodnotné, bodů nalevo si ceníme více.
>
> ([agilemanifesto.org](http://agilemanifesto.org/iso/cs/manifesto.html))

### Principy stojící za Agilním Manifestem

> Řídíme se těmito principy:
>
> - Naší nejvyšší prioritou je vyhovět zákazníkovi časným a průběžným dodáváním hodnotného softwaru.
> - Vítáme změny v požadavcích, a to i v pozdějších fázích vývoje. Agilní procesy podporují změny vedoucí ke zvýšení konkurenceschopnosti zákazníka.
> - Dodáváme fungující software v intervalech týdnů až měsíců, s preferencí kratší periody.
> - Lidé z byznysu a vývoje musí spolupracovat denně po celou dobu projektu.
> - Budujeme projekty kolem motivovaných jednotlivců. Vytváříme jim prostředí, podporujeme jejich potřeby a důvěřujeme, že odvedou dobrou práci.
> - Nejúčinnějším a nejefektnějším způsobem sdělování informací vývojovému týmu z vnějšku i uvnitř něj je osobní konverzace.
> - Hlavním měřítkem pokroku je fungující software.
> - Agilní procesy podporují udržitelný rozvoj. Sponzoři, vývojáři i uživatelé by měli být schopni udržet stálé tempo trvale.
> - Agilitu zvyšuje neustálá pozornost věnovaná technické výjimečnosti a dobrému designu.
> - Jednoduchost -- umění maximalizovat množství nevykonané práce -- je klíčová.
> - Nejlepší architektury, požadavky a návrhy vzejdou ze samo-organizujících se týmů.
> - Tým se pravidelně zamýšlí nad tím, jak se stát efektivnějším, a následně koriguje a přizpůsobuje své chování a zvyklosti.
>
> ([agilemanifesto.org](http://agilemanifesto.org/iso/cs/manifesto.html))
